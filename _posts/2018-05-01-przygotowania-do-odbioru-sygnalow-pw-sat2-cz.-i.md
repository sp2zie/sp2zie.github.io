---
layout: post
title: Przygotowania do odbioru sygnałów PW-Sat2 cz. I
date: 2018-05-01
author: Dariusz Mankiewicz, SP2HQY
category: projekty
---

Rozpoczęliśmy przygotowania do odbioru sygnałów PW-Sat2. Na pierwszy ogień poszła …. oczywiście antena. Jako, że przybyły zamówione w niemieckiej firmie Wi-Mo części a wśród nich 18-to elementowa krzyżowa antena Yagi-Uda WX7036 nie trzeba było zbytnio czekać i prace ruszyły.

![antena-wx7036](/assets/images/phocagallery/20180429-antena-wx7036/thumbs/phoca_thumb_l_swr_pionowa.jpg)

![antena-wx7036](/assets/images/phocagallery/20180429-antena-wx7036/thumbs/phoca_thumb_l_swr_pozioma.jpg)

![antena-wx7036](/assets/images/phocagallery/20180429-antena-wx7036/thumbs/phoca_thumb_l_img_1951.jpg)

![antena-wx7036](/assets/images/phocagallery/20180429-antena-wx7036/thumbs/phoca_thumb_l_img_1944.jpg)

Wedle podawanych przez producenta parametrów antena ta ma 14dBD zysku i powinna być wystarczająca do odbioru sygnałów z satelity PW-Sat 2. Krzyżowa budowa anteny umożliwia pracę w polaryzacji pionowej, poziomej a po odpowiednim zasileniu polaryzacją prawo- lub lewo-skrętną. Choć satelita będzie nadawał w polaryzacji liniowej, antena odbiorcza będzie przystosowana do pracy w polaryzacji kołowej, by zapobiec zanikom sygnału związanych z obracaniem się satelity w przestrzeni. Antena została wykonana z rurek aluminiowych. Boom anteny stanową dwa odcinki rury aluminiowej fi 25mm i ściance 2mm o długościach 198cm i 135cm. Direktory i reflektory wykonane są z rurek aluminiowych o różnej długości (wydłużające się ku tyłowi). Wibrator stanowi dipol zamknięty z rurki aluminiowej a zasilany jest przez układ dopasowujący zamknięty w plastikowej puszce zakończonej gniazdem antenowym typu N. Elementy mocowane są do boomu przez nierdzewne śruby M3 oraz nierdzewne nakrętki samohamowne. Pozycja elementów na okrągłym boomie stabilizowana jest poprzez specjalnie wyprofilowaną blaszkę aluminiową. Antena dociera do odbiorcy w częściach z bardzo skromną instrukcją montażu – niektóre informacje są całkowicie pominięte. Brak też oznaczeń na elementach ułatwiających montaż. Przed montażem elementy warto rozłożyć i dokładnie posegregować. Sam montaż nie nastręcza większych problemów, jeśli rozwiąże się przed nim wszystkie niejasności, jest jednak dość czasochłonny. Ogólne jakość wykonania anteny można ocenić jako dobry, choć wytrzymałość mechaniczna niektórych elementów – szczególnie łączenia boomu i mocowania do masztu budzą wątpliwości. Antena została wstępnie zmontowana w celu sprawdzenia jej parametrów. Po zamontowaniu na krótkim maszcie sprawdzony został SWR. Dla polaryzacji poziomej dla 435MHz wynosił on 1,02 i nie przekracza 1,5 w przedziale od 400MHz do 460MHz. Dla polaryzacji pionowej SWR dla 435MHz wynosił 1,4 i również w podobnym przedziale częstotliwości nie przekracza 1,5 – da się jednak zauważyć większe jego zafalowania - być może jest to wpływ otaczających elementów stalowych. Antena przed pomiarem nie była w żaden sposób strojona, nie ma też specjalnych możliwości strojenia, poza docinaniem direktorów. Zysk anteny został wstępnie sprawdzony w porównaniu do anteny kierunkowej o zysku około 10-12dBD i odbierany sygnał z przemiennika był silniejszy o 3-4dB, tak więc bardzo pobieżne sprawdzenie wykazuje, iż zysk anteny jest zgodny z deklarowanym. Ogólnie antena spełnia oczekiwania i jest dobrym wyborem do odbioru satelity w paśmie 70cm. Więcej zdjęć znajdziecie poniżej.

{% include image-gallery.html folder="assets/images/phocagallery/20180429-antena-wx7036/thumbs" %}
