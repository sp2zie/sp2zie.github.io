---
layout: page
title: Sylwestrowa rozmowa z ISS zakończona sukcesem!
date: 2012-01-02
author: Dariusz Mankiewicz, SP2HQY
category: projekty
---

Udało się! Zaplanowana na 31.12.2011 łączność z Międzynarodową Stacją Kosmiczną została nawiązana! Rozmawialiśmy z astronautami ok. 12 minut.  Pierwszy sygnał odebraliśmy kiedy ISS znajdowała się nad Atlantykiem, łączność została zakończona, gdy stacja przemieściła się nad Morze Kaspijskie.

![ariss](/assets/images/stories/ariss.jpg)

Sylwester w tym roku był dla nas bardzo intensywny. Wcześnie rano, kiedy jeszcze Dwór Artusa był zamknięty dla zwiedzających my dokonywaliśmy ostatnich instalacji. Gośćmi w Muzeum byliśmy tak naprawdę  już od kilku dni podczas których znosiliśmy sprzęt, zamontowaliśmy antenę, ustawialiśmy rzutniki, ekrany itp. Trzeba dodać, że pracownicy Muzeum wykazali się tu wielką cierpliwością i zrozumieniem dla naszych działań.

Plan dnia był ściśle ustalony. Już od godz. 14.00 zaczęli schodzić się do Dworu pierwsi goście i uczestnicy. Na godz. 14.15 wyznaczyliśmy próbę generalną. Ustawieni w kolejce uczniowie i studenci po kolei zadawali swoje pytania. O godz. 15.00 po krótkim przywitaniu gości przez Aleksandrę Sójko i Dariusza Mankiewicza SP2HQY prezesa naszego klubu zaczęliśmy wywoływać stację.

Oscar Rome 4 India Siera, Siera this is Sierra Papa 2 Zulu India Echo you copy? .- mówił Jędrzej Marsz SQ2DK główny operator radiostacji. Po kilku próbach rozległ się głos astronauty, który odpowiedział na nasz sygnał.  Na sali rozległ się głos zachwytu, że oto słychać prawdziwie głos z kosmosu!

Przywitaliśmy astronautów słowami: Witaj Dan. Dobrze Cię słyszeć! Jesteśmy licznie zgromadzeni w gdańskim Dworze Artusa, gdzie wspólnie celebrujemy  ostatnie dni roku Jana Heweliusza. Czy jesteś gotowy na nasze pytania?

W trakcie łączności wystąpiły niewielkie trudności. Z powodu silnych lokalnych zakłóceń (QRM) musieliśmy kilkakrotnie zmieniać kanał, niektóre pytania musiały być przez to powtórzone kilka razy, bo astronauta nie był w stanie ich usłyszeć. Jednak dzięki niezwykle sprawnej obsłudze sprzętu przez Jędrzeja nie traciliśmy cennych minut i udało się zadać ok. 12 pytań.

Astronauta z którym rozmawialiśmy- Dan ….. był w dobrym humorze. Na nasze pytania odpowiadał z polotem i uśmiechem. Krystian Górski SQ2KL, członek naszego klubu, zapytał o to czy na stacji kosmicznej prowadzone są eksperymenty z fermentacją drożdży. Dan wyczuł aluzję w pytaniu i odpowiedział, że nie, ale z pewnością warto się nad tym zastanowić. Padło również pytanie o to jak astronauci czują się w stanie nieważkości. Dan odpowiedział: codziennie czuję się jak Superman, po prostu dolatuję do pracy zamiast do niej chodzić.

Po zakończonej rozmowie na sali rozległy się gromkie oklaski. Nadszedł czas na gratulacje, wywiady do mediów i słowa podziękowań.

Odpowiedzi astronauty były  słyszalne w całej Europie na częstotliwości 145.800MHz. Z tego co nam wiadomo kilka osób słuchało nas na żywo. Krótkofalowcy odbiór określili jako dobry

Realizacja łączności w Muzeum Historycznym Miasta Gdańska to wyczyn organizacyjny. Poziom trudności był o rząd wielkości od typowej łączności ARISS. Konfiguracja radiostacji podstawowej i zapasowych daleko odbiega od typowej konfiguracji. Cześć rozwiązań zostało wykorzystanych po raz pierwszy w łączności ARISS. O szczegółach technicznych tej fascynującej ekspedycji w następnym artykule.

Poniżej kilka zdjęć z prowadzonej łącności ARISS

{% include image-gallery.html folder="assets/images/phocagallery/20111231-ARISS_Lacznosc/thumbs" %}
