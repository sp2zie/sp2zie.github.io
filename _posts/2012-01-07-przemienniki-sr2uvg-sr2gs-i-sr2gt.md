---
layout: post
title: Przemienniki SR2UVG, SR2GS i SR2GT
date: 2012-01-07
author: Michał Lewczuk, SP2XDM
categories: 
  - Projekty techniczne
---


Z przyjemnością informujemy, że w naszym klubie powstaje zespół przemienników cyfrowych i analogowych FM, przeznaczony dla użytku przez szerokie grono krótkofalowców z Trójmiasta i okolic.

 Zestaw urządzeń po zainstalowaniu w docelowej lokalizacji tj. Radiowo-Telewizyjne Centrum Nadawcze Chwaszczyno, należące do TP Emitel, zapewni łączność w pasmach 2m i 70cm na dużym obszarze i umożliwi mieszkańcom Trójmiasta i okolic dostęp do cyfrowej sieci D-Star. Nasz klub został wybrany ze względu na dostępność miejsca, stały dostęp do Internetu i wysoko usytuowane maszty antenowe. Jest już niejako tradycją, że klub SP2ZIE jest poligonem doświadczalnym dla nowo budowanych przemienników. W tym samym miejscu były uruchamiane i testowane przemienniki [SR2Z](https://www.lewczuk.pl/sr2z-1), [SR2C](https://www.lewczuk.pl/sr2c-1), [SR2GA](https://www.lewczuk.pl/sr2ga), [SR2OK (ex SR2SB)](https://www.lewczuk.pl/sr2sb-1https://www.lewczuk.pl/sr2sb-1). W chwili obecnej z naszych klubowych anten pracuje jednocześnie siedem stacji automatycznych. Jest to dla klubu spore wyzwanie organizacyjne, między innymi z powodu wysokiego natężenia hałasu wytwarzanego przez pracującą aparaturę. Do momentu zakończenia prób i zainstalowania przemienników w docelowych lokalizacjach praktycznie niemożliwa jest normalna praca na radiostacji klubowej.
 
Inicjatorem i głównym wykonawcą projektu jest [Michał SP2XDM](https://www.lewczuk.pl). Sprzet do pracy w cyfrowej sieci D-Star przekazała firma ICOM Polska Sp. z o.o. Bloki przemienników analogowych oraz pozostałe elementy zostały zakupione ze środków własnych kolegów będących członkami naszego klubu: SP2XDM, SP2HQY, SQ4AFR, SP2GPU, SQ2KL. Nie obyło się również  bez wsparcia sponsorów - krótkofalowców, pasjonatów radiokomunikacji i zaprzyjaźnionych instytucji. Wartym uwagi jest fakt, iż duże zainteresowanie i zaangażowanie w projekt wykazują osoby z odległych krańców Polski, zwłąszcza z piątego i siódmego okręgu.

 Pozyskanie lokalizacji na obiekcie RTCN Chwaszczyno było możłiwe dzięki ramowej umowie o pratnerstwie pomiędzy PZK a TP Emitel. [Pomorski Oddział Terenowy PZK](https://otpzk.gdansk.pl) jest zarówno beneficjentem darowizn przekazanych na cel budowy tych przemienników, jak i podmiotem reprezentującym nasze interesy przed instytucjami, sponsorami i urzędami administracji państwowej.
 Montaż przemienników na profesjonalnym obiekcie, z zachowaniem wymaganych standardów jest dla nas nie lada wyzwaniem. Obecnie trwają prace przygotowawcze. Gromadzimy również środki na zakup anten, materiałów montażowych i brakujących podzespołów. Mamy nadzieję, że do wiosny uda się pozyskać wystarczające środki finansowe i zgromadzić niezbędne materiały a także zdobyć deklarację od osób, które w czynie społecznym pomogą wykonać prace montażowe.
 Aktualne informacje o budowanych przemiennikach znajdują się na stronach:

- [SR2UVG](https://www.lewczuk.pl/sr2uvg) - Cyfrowy przemiennik DSTAR,
- [SR2GS](https://www.lewczuk.pl/sr2gs-70cm-gdynia) - Analogowy przemiennik FM,
- [SR2GT](https://www.lewczuk.pl/sr2gt-70cm-gdynia) - Analogowy przemiennik FM
