---
layout: post
title: Życzenia noworoczne przesłane prosto z Międzynarodowej Stacji Kosmicznej!
date: 2011-12-28
author: Michał Lewczuk, SP2XDM
categories: projekty
---


Ostatniego dnia tego roku o godz. 15.00 grupa krótkofalowców z Gdańska zrzeszonych przy Pomorskim Oddziale Polskiego Związku Krótkofalowców oraz Morskiego Klub Łączności "Szkuner" SP2ZIE Akademii Morskiej w Gdyni dzięki współpracy z NASA i organizacją ARISS nawiąże łączność z przelatującą nad Trójmiastem Międzynarodową Stacją Kosmiczną.

Na jej pokładzie znajduje się amatorska radiostacja zaś samą łączność przeprowadza się przy wykorzystaniu częstotliwości przysługujących krótkofalowcom.

Łączność z astronautą jest to eksperyment edukacyjny polegający na krótkiej radiowej telekonferencji, która odbywa się ramach programu ARISS (Amateur Radio on The International Space Station). ARISS to międzynarodowy program edukacyjny, który powstał przy współpracy krótkofalowców z państwami uczestniczącymi w programie budowy Międzynarodowej Stacji Kosmicznej (ISS) oraz agencji kosmicznych – amerykańskiej NASA, rosyjskiej RKA, europejskiej ESA, japońskiej JAXA i kanadyjskiej CSA. Program ten jest adresowany do ambitnej młodzieży szkolnej i akademickiej, a jego cel to popularyzacja astronautyki, historii podboju kosmosu, pobudzanie i rozwijanie zainteresowań naukami ścisłymi, przede wszystkim nowoczesnymi technologiami, przemysłem kosmicznym oraz łącznością radiową, w tym krótkofalarstwem.

Do udziału w projekcie zaprosiliśmy uczniów szkół ponadpodstawowych. Ogłosiliśmy dla nich konkurs na ułożenie pytania do astronautów, w którym nagrodą była możliwość zadania swojego pytania astronaucie osobiście podczas naszej łączności – mówi Krystian Górski koordynator łączności ARISS-Heweliusz. 

Przeprowadzenie łączności jest możliwe dzięki udanej współpracy Muzeum Historycznego Miasta Gdańska,  portalu Kosmonauta.net oraz społecznością krótkofalowców z Trójmiasta. Rozmowę będzie można obejrzeć na żywo na dedykowanym serwisie ARISS- POLSKA TV.

Z racji tego, że łączność ze stacją kosmiczną będzie realizowana w sposób bezpośredni, przy wykorzystaniu częstotliwości krótkofalarskich, odpowiedzi astronauty będą słyszalne w całej Europie na częstotliwości 145.800MHz. Zachęcamy do nasłuchów!

Dodatkowo rozmowa będzie retransmitowana przez: przekaźniki krótkofalarskiej sieci EchoLink, lokalne analogowe przemienniki krótkofalarskie oraz przez najnowszy przemiennik klubu SP2ZIE - przemiennik systemu DSTAR (najnowocześniejszego i najbardziej zaawansowanego systemu łączności cyfrowej radioamatorów)

Termin grudniowy łączności ARISS, a więc przypadający na ostatnie dni roku został wybrany głównie ze względu na kończące się uroczystości obchodów roku Jana Heweliusza, jednego z najwybitniejszych astronomów Polski. Z tego względu łączność z astronautą przebywającym na pokładzie Stacji stanowić ma w pewnym sensie ukoronowanie tychże obchodów oraz wyróżnienie dla Gdańska, będącego jednym z najważniejszych miast  polskiej kultury i nauki.

Konkretny dzień i konkretna godzina została określona przez osoby  pracujące w amerykańskiej agencji kosmicznej NASA i zajmujące się  planowaniem działań astronautów. Oczywiście przed zatwierdzeniem terminu konieczne stało się jego zweryfikowanie względem istniejącego  harmonogramu prac załogi Międzynarodowej Stacji Kosmicznej - z tego względu wcześniejsze terminy musiały zostać odrzucone. W tym czasie  bowiem, astronauci będą prowadzić inne zajęcia związane z  funkcjonowaniem kompleksu orbitalnego.

Poniżej kilka zdjęć z przygotowań do łączności ARISS

{% include image-gallery.html folder="assets/images/phocagallery/20111229-ARISS_Przygotowania/thumbs" %}
