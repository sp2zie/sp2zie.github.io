---
layout: page
title: PW-Sat2 odbiory sygnałów
date: 2023-12-18
author: Dariusz Mankiewicz, SP2HQY
category: projekty
subcategory: pw-sat2
---

Satelita PW-Sat2 został wyniesiony na orbitę 3 grudnia 2018 roku na pokładzie rakiety Falcon 9 podczas misji Spaceflight SSO-A: SmallSat Express. Na pokładzie rakiety wraz z satelitą PW-Sat2 znajdowały się 63 inne urządzenia. Pierwsze minuty lotu satelitów na orbicie minęły na procesie separacji poszczególnych adapterów startowych (tzw. FreeFlyer) od górnego stopnia rakiety Falcon 9. Około 45 minuty lotu nastąpiło odłączenie ostatniego z nich, w którym znajdował się PW-Sat2. Około 10 minut po północy polskiego czasu satelita został uwolniony z zasobnika i 40 minut później zaczął nadawać sygnał na Ziemię. Pierwsze informacje o odebranych danych z satelity przez radioamatorów ze Stanów Zjednoczonych pojawiły się nad ranem, a około godziny 9 zarejestrowane zostały pierwsze dane telemetryczne w Gliwicach w stacji naziemnej Future Processing i w Warszawie na Wydziale Elektroniki i Technik Informacyjnych PW.

Dwustronną łączność z satelitą udało się nawiązać kilkanaście godzin po wyniesieniu na orbitę. Około godziny 10 polskiego czasu 4 grudnia 2018 r. urządzenie po raz pierwszy odpowiedziało na komendę z Ziemi. Satelita przesłał na Ziemię pierwsze fotografie wykonane za pomocą jednej z kamer na pokładzie 5 grudnia 2018 r. Zdjęcia odebrane zostały za pomocą stacji naziemnych w Warszawie na Wydziale Elektroniki i Technik Informacyjnych, w Gliwicach w siedzibie Future Processing oraz przez radioamatorów, w tym przez stacje naszego Koła Naukowego SZKUNER SP2ZIE, którzy przesłali odebrane dane do aplikacji dla radioamatorów.

![funcube pro  settings](/assets/images/phocagallery/pw_sat2/funcube%20pro%20%20settings.png)

![przeloty 09 12](/assets/images/phocagallery/pw_sat2/przeloty%2009-12.jpeg)

![gpredict rotator control settings](/assets/images/phocagallery/pw_sat2/gpredict%20rotator%20control%20settings.png)

PW-Sat2 komunikuje się ze stacją naziemną w pasmach amatorskich 2 m i 70 cm. Satelita został wyposażony w nadajnik/odbiornik full duplex TRxVU Rev. B, firmy Innovative Solutions in Space BV, pracujący w paśmie amatorskim (odpowiednio UHF/VHF) oraz zestaw anten dipolowych o polaryzacji liniowej. Moc nadajnika wynosi 27 dBm (0.5 W), a przepływność jest regulowana w zakresie od 1200 bps do 9600 bps. Zastosowano modulację BPSK, scrambling zgodny z modemem projektu G3RUH, a dane przesyłane są w ramkach AX.25. Skoordynowana częstotliwość dla łącza w dół dla satelity PW-Sat2 to 435.275 MHz. Domyślnie nadaje on sygnał z przepływnością 1200 bps, która może zostać zmieniona przez zespół operatorów satelity w celu przesłania większej ilości danych (w zależności od rzeczywistego budżetu mocy łącza radiowego).

![24 ramki pwsat2](/assets/images/phocagallery/pw_sat2/24%20ramki%20pwsat2%20sp2zie%2009_12%2021_21.png)

Stacja Koła Naukowego SZKUNER SP2ZIE korzystając z oprogramowania udostępnionego przez twórców satelity umożliwiającego dekodowanie ramek telemetrycznych satelity śledziła przeloty i gromadziła dane pozostając w czołówce stacji odbierających sygnały satelity PW-Sat2.

[Dane statystyczne można znaleźć na stronie projektu PW-Sat2](https://pw-sat.pl/radioamatorzy-dziekujemy/)
