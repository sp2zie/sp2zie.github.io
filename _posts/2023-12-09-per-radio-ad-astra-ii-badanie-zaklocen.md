---
layout: post
title: Per radio ad astra II - badanie zakłóceń
date: 2023-12-09
author: Dariusz Mankiewicz, SP2HQY
categories: projekty
---

W ramach przygotowania do budowy i eksploatacji radiowej stacji naziemnej do komunikacji z planowanym satelitą PW-Sat3 członkowie Koła Naukowego Morski Klub Łączności SP2ZIE SZKUNER podjęli się zbadania spektrum radiowego częstotliwości planowanych do komunikacji z tym satelitą by ustalić warunki jakie musi spełnić stacja. Wcześniejsze doświadczenia wskazywały na możliwość wystąpienia silnych zakłóceń na wybranej do komunikacji z satelitą PW-Sat3 częstotliwości. Wstępnie ustalono występowanie uciążliwych zakłóceń występujących w okolicach pasma 437 MHz - 438 MHz, często również występujących w szerszym paśmie 436 MHz – 439 MHz. Zakłócenia te występują w postaci silnego sygnału przemiatającego z dużą częstością (kilkadziesiąt razy na sekundę) powyższy zakres częstotliwości. Występują zarówno w dzień, jak i w nocy z niewielkimi zmianami intensywności 24 h / dobę, 7 dni w tygodniu. Mimo dużej siły zakłóceń, przy braku innego sygnału, przy użyciu normalnego radiotelefonu FM można ich nie zauważyć, są jednak nie do zignorowania w przypadku próby odbioru sygnałów zmodulowanych amplitudowo (AM/SSB). Wpływają bardzo istotnie na możliwość odebrania transmisji cyfrowych.

![2022 04 29 small](/assets/images/phocagallery/2023_12_PW_sat3/2022-04-29_small.jpg)

Pomiary azymutu na maksimum sygnału wykonane z siedziby Koła Naukowego MKŁ Szkuner SP2ZIE w Gdyni wskazały, że źródło sygnału znajduje się na azymucie 065°- 070° w stronę Helu, lub dalej w stronę Obwodu Kaliningradzkiego. Charakter zakłóceń oraz ich azymut wskazywał na możliwości ich pochodzenia z wojskowej instalacji radarowej, niestety nie udało się odnaleźć żadnych informacji potwierdzających tę hipotezę.

W związaku z powyższym podjęto badania nad źródłem i charakterem zakłóceń. W tym celu uruchomione zostały przez członków Koła Naukowego Morski Klub Łączności SZKUNER SP2ZIE dwie stacje monitorujące spektrum z zakresu od 434,0  MHz do 440,0 MHz. Stacje te były zainstalowane w Redzie, 122 km w namiarze 255° od radaru i w Gołubiu 157 km w namiarze 242° od radaru. Wedle symulacji programem „Radio Mobile”poziom sygnału w Redzie (przy bezpośrednim oświetleniu i nadajniku pracującym z maksymalną mocą) powinien wynieść około -63 dBm, a w Gołubiu -79 dBm.  Powyższe symulacje pokryłę się z wynikami obserwacji, gdzie w Gołubiu zaobserwowano dużo niższy poziom średniej intensywności sygnału niż w Redzie. Intensywność sygnałów w czasie w obu lokalizacjach wykazuje podobieństwa, choć w stacji bardziej oddalonej od źródła zakłóceń w pewnym stopniu zależy również od propagacji. Informacje o zajętości widma w postaci graficznej były zbierane od połowy marca 2022 w Redzie i od połowy kwietnia 2022 (z przerwami) w Gołubiu do maja 2023.

![pw sat3 woronez zaklocenia grafy](/assets/images/phocagallery/2023_12_PW_sat3/pw_sat3_woronez_zaklocenia_grafy.png)

Wyniki badań pozwoliły na zidentyfikowanie źródła zakłóceń, którym okazała się wojskowa stacja radarowa typu Woroneż (Воронеж) dalekiego zasięgu przeznaczona do śledzenia celów powietrznych, balistycznych oraz kosmicznych zainstalowana na terenie Rosji w Obwodzie Kaliningradzkim. Zgromadzone materiały, wyniki analiz oraz wnioski płynące z przeprowadzonych badań zostały zawarte w artykule autorstwa Jędrzeja Marsza i Pawła Skrzypkowskiego, członków naszego Koła Naukowego pod tytułem "Zakłócenia radiowe powodowane przez stacje radoraowe Woroneż - DM", który zostanie opublikowany w wydawnictwie Kół Naukowych Uniwersytetu Morskiego w Gdyni.
